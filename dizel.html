<!DOCTYPE html>
<html lang="hu">

<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Sabee világa – Dízelmozdonyok</title>
  <link rel="stylesheet" href="/lib/bootstrap-4.5.0-dist/css/bootstrap.min.css">
  <link rel="stylesheet" href="css/style.css">
  <script src="https://ajax.googleapis.com/ajax/libs/jquery/3.5.1/jquery.min.js"></script>
  <script src="https://cdnjs.cloudflare.com/ajax/libs/popper.js/1.16.0/umd/popper.min.js"></script>
  <script src="https://maxcdn.bootstrapcdn.com/bootstrap/4.5.2/js/bootstrap.min.js"></script>
</head>

<body>

  <body>
    <nav class="navbar navbar-expand-lg navbar-dark bg-dark">
      <a class="navbar-brand" href="/index.html">Sabee világa</a>
      <button class="navbar-toggler" type="button" data-toggle="collapse" data-target="#navbarSupportedContent"
        aria-controls="navbarSupportedContent" aria-expanded="false" aria-label="Toggle navigation">
        <span class="navbar-toggler-icon"></span>
      </button>
      <div class="collapse navbar-collapse" id="navbarSupportedContent">
        <ul class="navbar-nav mr-auto justify-content">
          <li class="nav-item">
            <a class="nav-link" href="/index_hun.html">Rólam</a>
          </li>
          <li class="nav-item dropdown active">
            <a class="nav-link dropdown-toggle" href="#" id="navbardrop" data-toggle="dropdown">Vasút</a>
            <div class="dropdown-menu">
              <a class="dropdown-item" href="vasuttortenet.html">Vasúttörténet</a>
              <a class="dropdown-item" href="gozos.html">Gőzmozdonyok</a>
              <a class="dropdown-item" href="villany.html">Villamos mozdonyok</a>
              <a class="dropdown-item" href="dizel.html">Dízelmozdonyok</a>
              <a class="dropdown-item" href="motorvonatok.html">Motorvonatok</a>
              <a class="dropdown-item" href="vasutifotoim.html">Vasúti fotóim</a>
            </div>
          </li>
          <li class="nav-item">
            <a class="nav-link" href="/zene.html">Zene</a>
          </li>
          <li class="nav-item">
            <a class="nav-link" href="#">Dalszövegek</a>
          </li>
          <li class="nav-item">
            <a class="nav-link" href="#">Játékok</a>
          </li>
        </ul>
      </div>
    </nav>
    <div class="vasut">
    <div class="vasutheader">Dízelmozdonyok</div>
    <div class="vasuttext">
      <p>A dízelmozdonyok rövid történetét egyik kedvenc könyvemből, a <i>Mozdonyok és vonatok enciklopédiájá</i>ból
        idézném:</p>
      <p>„A dízelüzemű vasúti járművek fejlődése viszonylag lassú ütemben zajlott, főként ha összevetjük a gőzvontatás
        rohamléptű térnyerésével. 1896-ban az angliai Granthamben a Hornsby & Sons épített elsőként olyan szivattyús
        befecskendezési rendszert, amely a Herbert Akroyd-Stuart által szabadalmaztatott eljáráson alapult, és a
        tüzelőanyagot viszonylag alacsony nyomáson juttatta az égéstérbe. Dr. Rudolf Diesel eközben a német ipari
        gigász, a Krupp művek támogatásával dolgozott új motorjának tervezésén, hogy 1897-ben, mintegy 15 évnyi
        kísérletezés után a MAN művekben bemutassa első üzemképes motorját. A dízelmotor, hasonlóan a gőzgéphez,
        dugattyús hengerekkel rendelkezik, ám itt a hasonlóság véget is ér. Az égésre a hengerek belsejében kerül sor,
        ahol a beszívott levegőt addig sűrítik, amíg hőmérséklete el nem éri az 540oC-ot, és a levegőbe kevert
        tüzelőanyag (dízelolaj) be nem robban. Az égés eredményeként expandáló gázok mozdítják el a dugattyút.</p>
      <p>Az első dízelek még kis teljesítményű és nehézkes gépezetek voltak – miközben a gőzmozdonyok már 1016 tonnás
        tehervonati szerelvényeket vontattak el, a gyorsszemélyvonatok sebessége pedig a menetrendszerű forgalomban is
        elérte a 128 km/h-t. Ilyen félelmetes mutatókkal a belső égésű motor látszólag nem versenghetett, legfeljebb
        csak a közutakon, a mérnököket mégis vonzották az eljárásban rejlő lehetőségek, még ha ezek kiaknázásához számos
        technikai problémát le is kellett küzdeniük.</p>
      <p>Ezek közül elsőként mindjárt az jelentkezett, miként juttassák el a dízelmotor teljesítményét a kerekekhez.
        Miután a dízelmotor terheléssel nem indul, a hajtásrendszer beiktatása létfontosságú. Már az első időkben
        egyértelműnek tűnt, hogy a leghatékonyabb módszer az, ha a dízelmotor egy áramfejlesztőt működtet, ennek
        egyenáramát pedig eljuttatják a kerekek meghajtását végző villamos vontatómotorokhoz. A villamos mozdonyok
        működésének műszaki alapjait már a tizenkilencedik század végén lerakták, így a mérnökök a vontatómotorok
        megtervezésekor gyakorlati tapasztalatokra hagyatkozhattak.</p>
      <p>Ennek ellenére a dízelmotoros mozdonyok mintegy két és fél évtizeden át csak elhanyagolható részét alkották a
        mozdonyparknak, ám mégsem haltak ki teljesen, hiszen a villamos mozdonyokkal szemben rendelkeztek egy óriási
        előnnyel: nem volt szükségük villamos vezetékekre, így ott is üzemelhettek, ahol villamos társaik nem. A
        gőzmozdonyokkal összevetve a dízelek nagyobb hőhatékonysággal üzemeltek, indításkor a névleges maximális
        teljesítményhez viszonyítva nagyobb vonóerőt fejtettek ki, a vezető számára jobb rálátást kínáltak a pályára,
        nem jelentettek kockázatot a vasúti pálya környezetére (vagyis nem kellett tartani a kipattanó szikrák okozta
        tüzektől), és kevesebb olyan nehézkes vasútüzemi berendezést kívántak, mint a fordítókorong. Mindemellett
        egyetlen ember három egymáshoz kapcsolt dízelt is elvezethetett, míg a gőzösök esetében ehhez már hat fő
        kellett. Különösen Észak-Amerikában, ahol a vasúti pályák sokszor a városok utcáin haladtak, a helyi hatóságok
        rövid úton kitiltották a gőzmozdonyokat a közigazgatási határokon kívülre. A dízelek előtt tehát fényes jövő
        állt, amennyiben a mérnökön le tudták küzdeni a műszaki gondokat. 1912-ben a stockholmi Atlas és ASEA
        olajtüzelésű villamos motorkocsit épített, amelyet a svéd Södermanland Mainland Vasútvonal üzemeltetett – ekkor
        alkalmaztak először üzleti célból dízelmozdonyt.</p>
      <p>Mégis 1924-ig kellett várni az újabb előrelépésre, amelyre végül azon a földrészen került sor, ahol a villamos
        hajtásrendszerű dízelmozdonyok a legnagyobb ívű pályát futották be – az egyesült államokbeli Alco ekkor építette
        meg Bo-Bo tengelyelrendezésű „olaj-villamos” tolatómozdonyát, amelyhez az Ingersoll-Rand és a GEC villamos
        főalkatrészeit hasznosította. 1925-ben a Baldwins 1000 lóerős (746 kW-os) és Westinghouse villamos motorokkal
        ellátott típussal jelentkezett, amelynek irányítószervei már lehetővé tették a többmozdonyos vontatást. Jóllehet
        e lokomotívok ára (mintegy 100 000 dollár) több mint kétszeresen meghaladta egy gőzüzemű tolatómozdonyét, a
        dízelek olcsóbban és messze szélesebb körben üzemelhettek – ennek ellenére az áttörés még ekkor sem következett
        be: a dízeleket még ekkor is kis sebességű tolatómozdonyoknak tartották, amelyek csupán elláttak egy
        feladatkört, amelyben a gőzmozdony nem jeleskedett. (1936-ig összesen mindössze 190 példányt adtak el az
        Egyesült Államokban, s azokat főként különleges feladatokra használták.) Eközben a fejlődés egy újabb előhírnöke
        1928-ban, Kanadában bukkant fel az első vonali dízelmozdony képében. A Canadian Locomotive Companynél épült 303
        tonnás, kétszekciós mozdony meghajtásáról az összesen 2660 lóerős (1985 kW-os) Beardmore V12-es motorok
        gondoskodtak, amelyek négy vontatómotort üzemeltettek.</p>
      <p>Alig néhány évvel később már a nagy sebességű motorkocsik igyekeztek megváltoztatni a dízelekről kialakított
        képet. A német „Fliegende Hamburger”, a francia Bugatti sínautóbusz, az egyesült államokbeli „Burlington
        Zephyr”, a brit GWR Birmingham és Cardiff között közlekedő motorkocsija mind azt mutatta, hogy a dízelolajjal
        vagy benzinnel hajtott belső égésű motor minden téren felveheti a versenyt a gőzgépekkel. Nem sokkal ezelőtt,
        1934-ben a Union Pacific Vasút is útnak indított egy General Motors által épített áramvonalas szerelvényt (habár
        a szikragyújtásos motor végül nem bizonyult sikeresnek). A General Motors, aki máris a piac fontos szereplőjének
        számított, ezután indított átfogó kutatásokat, amelyek a dízelek tömegének csökkentését, illetve
        teljesítményének növelését célozták. Az új ötvözetek segítségével 1935-re a cég előállított egy új, 900 lóerős
        (672 kW-os) 12 hengeres motort, amely a 201-A típusjelet kapta. A General Motors korábban semmilyen kapcsolatba
        nem került a vasúti forgalommal, és a kívülről érkező kihívásra a mozdonyépítők közül elsőként az Alco felelt
        meg, amely egy hasonló teljesítményű, ám hathengeres és turbófeltöltéses mozdonyt fejlesztett ki. A General
        Motors válaszként az illinoisi La Grange-ben létrehozta az Electromotive Divisiont (EMD-t).</p>
      <p>Az 1930-as évek végére a General Motors készen állt arra, hogy széles körben tesztelt dízeljeivel minden
        fronton kihívást intézzen a gőzvontatás ellen, amelyek tetszetős, áramvonalas külsővel épültek, köszönhetően az
        autógyártó tervezői hátterének éppúgy, mint a vasút műszaki fejlődésének és profitra éhes üzletembereknek. A
        dízelek népszerűsítése immár teljes körű üzemi garanciával és alkatrész-utánpótlással párosult.</p>
      <p>Az 1939 és 1945 közötti hadigazdaság igényei szintén a dízeltechnológia további fejlődését eredményezték. Az
        amerikai vasutak immár teljes mellszélességben kiálltak a villamos hajtásrendszerű dízelmozdonyok mellett, bár
        eközben Németországban a hidraulikus hajtásrendszert részesítették előnyben, amelyre építkezve számos sikeres
        nagy sebességű mozdonyt alkottak meg. Az amerikai vasúttársaságok ezek után a lehető leggyorsabban igyekeztek
        átállni a dízelüzemre, majd az 1950-es évek elejétől ugyanez a folyamat zajlott le a legtöbb európai országban
        is. A könnyű motorkocsik már az 1930-as évektől üzemeltek a másodrangú vonalakon, ám ezúttal sor került az
        elővárosi és fővonali forgalom dízelüzemre történű átállítására is. A vasúti üzemben átfogó paradigmaváltásra
        került sor, amelyhez valamennyi tervezőnek, gyártónak és üzemeltetőnek alkalmazkodnia kellett. A mozdonyszínek
        és -gyárak megjelenése éppúgy átalakult, mint a bennük alkalmazott eljárások és gépi eszközök.</p>
      <p>Akárcsak a nemzeti vasúttársaságokat és -hálózatokat, a mozdonyépítő ipart is forradalmi átalakulás jellemezte:
        a leghíresebb vállalkozások némelyike – mint a nagy múltú Baldwins, Lima, North British és Beyer Peacock – már
        nem tudott megfelelni az új éra követelményeinek, miközben mások átalakultak és megerősödtek. A Société
        Alsacienne és a Thomson-Houston az Alsthomba olvadt össze, az ASEA és a Brown-Boveri ABB lett, a Henschel
        beleolvadt a Thyssen-Kruppba. Az új nemzetközi konglomerátumok már világméretű piacra termeltek, miközben az
        1960-as évektől az üzleti tevékenységük alappillére a dízelmotorok és dízelmozdonyok értékesítése lett."</p>
      </div>
      </div>
  </body>

</html>